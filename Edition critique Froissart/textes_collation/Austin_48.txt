SHF 1-315 Comment Bacon le brigant gaingna le fort chastel de Combourne et de Crokac et aussi de plusieurs autres brigans qui couroient lors parmy le royaume de France.

Toute celle annee que celle treve fut accordee que vous avéz ouy, se tindrent les deux roys a paix contre l’un l’autre. Mais pour ce ne demouroit mie que messire Guillaume de Douglas, ce vaillant chevalier d’Escoce, et les Escocs qui se tenoient en la forest de Gedours, ne guerroiassent tousjours les Anglois par tout ou ilz les pouoient trouver, quoyque le roy d’Escoce, leur sire, feust pris. Et ne tindrent oncques treves que le roy de France et le roy d’Angleterre eussent ensemble.

D’autre part aussi ceulx qui estoient en Gascongne, en Poitou, en Xanctonge, tant de François comme de Anglois, ne tindrent oncques fermement ne treves ne respit qui feust entre les deux roys. Ains gaingnoient et conqueroient villes et fors chasteaux et sonnent les ungs sur les autres par force ou parpourchas ou par embler ou par escheler de nuit ou de jour. Et tousjours gaingnoient povres brigans a desrober, embler et pillés les villes et les chasteaux. Et si conquirent si grant avoir que c’estoit merveilles. Et devenoient les aucuns si riches, ceulx qui se faisoient maistres et cappitaines des autres brigans qu’il en y avoit de telz qui avoient bien la finance de cinquante mil escus. Au voir dire et raconter, c’estoit grant merveille de ce qu’ilz faisoient. Ilz espioient telle fois une bonne ville ou ung fort chastel une journee ou deux loings et puis si s’assembloient XX ou XXX brigans et s’en aloient par voies couvertes, tant de jour comme de nuit, qu’il entroient en celle ville ou chastel que espie avoient droit sur le point du jour et boutoient le feu en une maison ou en deux et ceulx de la ville cuidoient que ce feussent mille armeures de fer qui voulsissent ardoir la ville. Si s’en fuioient que mieulx mieulx, et les brigans brisoient maisons, coffres et escrins et prenoient quanqu’il trouvoient. Puis s’en aloient leur chemin, chargiéz de pillaige. Ainsi firent ilz adonc Senok et en plusieurs autres villes et gaingnerent ainsi plusieurs chasteaux et puis les revendoient.

Entre les autres ot ung brigant en Languedoc qui en telle maniere advisa et espia le fort chastel de Combourne, qui siet en Limosin et en tres fort païs durement. Si pb 153 vchevaucha la nuit avecques XXX de ses compaignons et vindrent a ce fort chastel et l’eschewerent et gaingnerent. Et pristrent dedens le seigneur que on appelloit le viconte de Comborne et occirent toutes ses mesnies de leans. Et mistrent le seigneur en prison en son chastel meismes. Et le tindrent si longuement qu’il se raençonna a XXM escus tous appareilliéz. Et encore tint le dit brigant le dit chastel et le garny bien et en guerroya le païs. Et depuis pour ses prouesses le roy de France le voult avoir deléz luy et acheta son chastel XXM escus. Et fut huissier d’armes au roy de France et en grant honneur deléz luy et estoit appellé le brigant Bacon. Et estoit tousjours bien monté de beaux coursiers, de doubles roncins et de grans pallefrois. Et aussi armé comme ung conte et vestu tres richement et demoura en ce bon estat tant qu’il vesqui. 

SHF 1-316 sync

En pareille maniere se maintenoit on en la duchié de Bretaigne, car si fais brigans conqueroient et gaingnoient villes, forteresses et bons chasteaux et les rovoient et tenoient. Et puis les revendoient a ceulx du païs, bien et chierement. Si en devenoient les aucuns qui se faisoient les maistres si riches que c’estoit merveilles. Et en y ot ung entre les autres que on appelloit Crokac, qui avoit esté en son commencement ung povre garçon et longtemps page au seigneur de Ecles en Hollande. Quant ce Crokac commença a venir, il ot congié, si s’en ala ens es guerres de Bretaigne et se mist ou service d’un homme d’armes. Si se porta si bien que a une rancontre ou ilz furent, son maistre fut tué. Mais par la prouesse de luy, les compaignons l’eslurent a estre cappitaine ou lieu de son maistre et y demoura depuis ung pou de temps, il gaigna tant qu’il acquist et prouffita par rançons, par prises de villes et de chasteaux qu’il devint si riche que on deisois que il avoit bien la finance de soixante mil escus, sans les chevaulx, dont il y avoit bien en son estable XX ou XXX coursiers et bons et doubles roncins. Et avecques ce, il avoit le nom d’estre le plus appert homme d’armes qu’il feust ou païs et fut esleu pour estre en la Bataille des XXX et fut tout le meilleur combatant de son costé de la partie des Anglois, ou il acquist grant grace. Et luy fut promis du roy de France quel se il vouloit devenir François, le roy le feroit chevalier. Et le marieroit bien et richement. Et donroit IIM livres de revenue par an. Mais il ne le voult accorder ne en riens faire. Et depuis luy meschey il ainsi que je vous diray. Ce Crokac chevauchoit une fois une jeune beste appellé coursier fort embridé, qu’il avoit acheté trois mille escus. Et l’esprouva a courir. Si l’eschaufa tellement que le coursier oultre sa voulenté l’emporta, si que au saillir une fossé le coursier tresbuscha et rompy a son maistre le col. Ne je ne sçay que son avoir devint, ne qui ot l’anie. Mais je sçay bien que Crokac fina ainsi. 
