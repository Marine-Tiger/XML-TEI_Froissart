SHF 1-315

Toutte celle anee que celle trieuwe fu accordee que vous avés oy, se tinrent li doy roy a paix li uns contre l’autre mes pour ce ne demora mies que messires Guillaume Douglas, chils vaillans chevaliers d’Escoce, et li Escoçois qui se tenoient en le forest de Gedours, ne guerriassent toudis les Englés partout ou il les pooient trouver, quoyque li rois d’Escoce leurs sires fust pris, et ne tinrent pb 128 ronques trieuwes que li rois de France et li rois d’Engleterre euissent ensamble. D’autre part ossy chil qui estoient en Gascongne, en Poito, en Saintonge, tant des Franchois comme des Englés, ne tinrent onques fermement trieuwe ne respit qui fust entre lez deuls rois, ains gagnoient et conquerroient villez et fors chastiaus souvent li un sus l’autre par force ou par pourcas, par embler ou par escieller de nuit ou de jour. Et leur avenoient souvent des belles aventures, une fois as Engléz, l’autre fois as Franchois, et toutdis gaegnoient povre brigant a desrober et pillier les villes et les chastiaus. Et y conquerroient sy grant avoir que c’estoit merveille et en devenoient li aucun si rice. Chil qui se faisoient mestre et chapitain des aultres brigans, que il en i avoit de tels qui avoient bien le finanche de XL M escus. Au voir dire et au raconter, c’estoit grant merveille de ce que il fasoient. Il espioient, telle fois estoit et bien souvent, une bonne ville ou I bon chastiel une journee ou II loing. Et puis sy s’assambloient XX brigant ou XXX et en aloient par voies couvertez, tant de nuit que de jour, qu’il entroient en celle ville ou ce chastiel que espiiet avoient, droit sus le point dou jour et boutoient le feu en une maison et chil de le ville cuidoient que ce fuissent M armeures de fier, qui vosissent ardoir leur ville. Sy en fuioient que mieux mieux. Et chil brigant brisoient maisons, coffres et escrins. Et prendoient quanqu’il trouvoient, puis en aloient leur chemin tout cargié de pillage. Ensy fisent il a Donsenak et en pluisseurs aultres villes et gagnierent ensy pluisseurs chastiaus et puis lez revendirent. Entre lez aultres eut ung brigant en le marche de le Langhedok, qui en tel maniere avisa et espia le fort chastiel de Conbourne, qui sciet en Limozin, en tres fort païs durement. Sy chevaucha de nuit avoecquez XXX de ses compagnons et vinrent a che fort chastiel et l’esquiellerent et le gaegnierent, et prisent ens le signeur, que on appelloit le visconte de Conbourne, et ochirent toutes lez mesnies de laiens et misent le signeur en prison en son chastiel meismez et le tinrent sy longement qu’il se ranchonna a XXIIII M escus tous apparilliéz. Et encores detint li dis brigans le dit chastiel et le garni bien. Et en guerria le païs. Et depuis pour sez proecez li rois de France le volt avoir dalés lui et accata son chastiel XX M escus. Et fu wisiers d’armes au roy de Franche et en grant honneur dalés le roy. Et estoit appellés chils brigans Bacons et estoit toutdis bien montés de biaus coursiers et de doubles ronchins et de gros pallefrois et ossy armés ensy c’uns contes et vestis tres richement et demora en cel bon estat tant qu’il vesqui. 

SHF 1-316

En otelle maniere se maintenoit on ou duchainne de Bretagne. Car sy fait brigant conquerroient et gaegnoient villes fortes et bons chastiaus et les roboient ou tenoient. Et puis lez revendoient a chiaus dou païs bien et chier. Sy en devenoient li aucun, qui se faisoient mestre deseure tous lez aultres, pb 128 vsy riches que c’estoit merveilles. Et en y eult I entre les aultres, que on clamoit Crokart, qui avoit esté en son conmenchement uns povres garçons et longtemps pages au signeur d’Ercle en Hollandes. Quant chils Crokars conmencha a devenir grans, il eut congiet, sy s’en ala ens es guerres de Bretagne et se mist au servir ung homme d’armes. Sy se porta sy bien que a ung rencontre ou il furent, ses mestres fu tués. Mes par le vasselage de lui, li compagnon le eslisirent a estre chapitainne ou lieu de son mestre, et y demora. Depuis en bien peu de temps il gaegna tant et acquist et pourfitta par raençons, par prises de villes et de chastiaus que il devint sy riche que on disoit que il avoit bien le fin de LX M escus sans les chevaus, dont il avoit bien sus son estable XX ou XXX bons coursieres et doublez ronchins. Et avoecquez che il avoit le nom de estre li plus appers hommez d’armes qui fust ens ou païs. Et fu esleus pour estre a le Bataille des XXX et fu tous li mendres de son costé, de le partie des Engléz, ou il acquist grant grasce. Et ly fu proumis dou roy de Franche que, se il voloit devenir franchois, li rois le feroit chevaliers et le mariroit bien et richement et li donroit II M livrees de revenuez par an. Mes il n’en volt riens faire, et depuis li meschei il, ensi que je vous diray. Chils Crokars chevauchoit une fois I jone coursier fort enbridé, que il avoit accaté CCC escus, et l’esprouvoit au courir. Sy l’escaufa tellement que li coursier oultre sa volenté l’emporta. Syques au sallir I fosset li coursiers tresbucha et rompi son mestre le col. Je ne sçay que ses avoirs devint mais, ne qui eut l’ame, mes je sçay bien que Crokars fina ensy. 
