SHF 1-315 Comment Bacon le Brigant gaingna le fort chastel de Combourne d’un appellé Croquart et de pluseurs autres brigans qui couroient parmi le royaume de France.

Toute celle annee que celle trieve fut accordee que vous avéz ouy, se tindrent les deux roys en paix l’un contre l’autre. Mais pour ce ne demoura mie que monseigneur Guillaume de Douglas, ce vaillant chevalier d’Escoce et les Escocs qui se tenoient en la forest de Gedours ne guerroiassent tousjours les Anglois par tout ou ilz les pouoient trouver, quoy que le roy d’Escoce leur sire feust en prison. Et ne tindrent oncques trieves que le roy d’Angleterre ne le roy de France eussent ensemble. D’autre part, aussi ceulx qui estoient en Gascoingne, en Poitou et en Xantonge, tant des François comme des Anglois, ne tindrent oncques fermement trieves ne respit qui feust entre les deux rois, ains couroient les uns sur les autres de nuit, de jour et tousjours gaingnerent povres brigans a pillier et embler en villes, en chasteaulx et conqueroient si grant avoir que merveilles. Et devenoient aucuns si riches qu’ilz se faisoient maistres cappitaines des autres brigans. Et y avoit de ces qui avoient la finance de LXM escus. Au voir dire a raconter c’estoit merveille qu’ilz faisoient: ilz espioient une bonne ville ou ung chastel une journee ou deux loing, et puis s’assembloient XX ou XXX brigans et s’en aloient, par voies couvertes tant de jour comme de nuit, qu’ilz entroient en celle ville ou chastel que espié avoient, droit sur le point du jour. Et boutoient le feu en une maison ou deux, et ceulx de la ville cuidoient que ce feussent mille pb 156 varmeures de fer qui voulsissent ardoir la ville, et s’en fuioient mieulx mielx. Et ces brigans brisoient maisons, coffres et escrins, et prenoient quanqu’ilz trouvoient, et puis s’en aloient leur chemin chargiéz de pillages. Ainsi firent ilz a Donsenach et en pluseurs autres villes, et gaingnerent ainsi pluseurs chastealx et puis revindrent. Entre les autres il y ot ung brigant en Languedoc qui en telle maniere avisa et espia le fort chastel de Combourne, qui siet en Limosin et en tres fort païs durement. Si chevaucha la nuit avecques XXX de ses compaignons, et vindrent a ce fort chastel et l’eschielerent et pristrent ens le seigneur que on appelloit le viconte de Combourne. Et occistrent toutes les mesgnies de leans, et mistrent le seigneur en prison en son chastel mesme. Et le tindrent si longuement qu’il se raençonna a XXIIIIM escus tous appareilliéz. Et encores tint le dit brigant le chastel bien garni et en guerroia le païs. Et depuis par ses prouesces le roy de France le volt avoir deléz lui. Et estoit appeléz brigant Bacon et acheta son chastel XXM escus et fut huissier au roy de France et en grant honneur de beaulx coursiers et de doubles roncins et de grans palefrois et aussi armé comme ung conte. Et vesqui tres richement et demoura en ce bon estat tant comme il pot vivre. 

SHF 1-316

En telle maniere se tenoient en la marche de Bretaigne telz brigans, et conqueroient chasteaulx et villes et roboient le païs et devenoient les aucuns si riches que merveilles. Entre les autres en y ot ung que on appelloit Croquart, qui avoit esté povre garçon et longtemps page au seigneur d’Eccles en Hollande. Quant il fut devenu grant, il ot congié, et s’en ala es guerres de Bretaigne, et se mist ou service d’un homme d’armes. Si se porta si bien a une rencontre ou son maistre fut tué, que par la prouesce de lui les compaignons l’esleurent a estre cappitaine ou lieu de son maistre. Et y demoura depuis un pou de temps, et acquist grant avoir par raençons, par prinses de villes et chasteaulx, et tant que l’en disoit qu’il avoit la finance de LXM escus, sans les chevaulx et coursiers dont il avoit bien XX ou XXX. Et avec ce il avoit le nom d’estre le plus appert hommes d’armes qui feust ou païs, et fut esleu a estre de la Bataille des Trente contre XXX et fut le meilleur combatant de la partie des Anglois, ou il conquist grant grace. Et lui fut promis du roy de France que, s’il vouloit devenir françois, le roy le feroit chevalier et le marieroit bien et richement, et lui donroit IIM livres de revenue par an, mais il ne le volt oncques accorder. Et depuis leui mescheit il, ainsi que vous diray.

Il chevachoit une fois ung jeune coursier fort embridé qu’il avoit acheté IIIC escus, et l’esprouva a courir, si l’eschauffa tellement que le coursier oultre sa voulenté l’emporta, siques au saillir ung fossé le coursier trebucha et rompy le col a son maistre. Je ne sçay que son avoir devint ne qui ot l’ame. Mais je sçay bien que Croquart fina ainsi. 
