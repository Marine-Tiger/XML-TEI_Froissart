SHF 1-315 Comment Bacon le Brigant gaingna le fort chastel de Comborne et de Croquart et aussi de plusieurs autres qui lors couroyent parmy France.

Toute celle annee que celle trieve fut accordee que vous avéz ouy, se tindrent les deux roys a paix l’un contre l’autre. Mais pour ce ne demoura mie que messire Guillaume de Douglas, ce vaillant chevalier d’Escoce et les Escocs qui se tenoyent en la forest de Gedours ne guerroyassent tousjours les Angloys partout ou ilz les pouoyent trouver, quoyque leur roy feust prins et ne tindrent oncques trieves que le roy d’Angleterre et le roy de France eussent ensemble.

¶ D’autre part aussi ceulx qui estoyent en Gascoingne, en Poitou et en Xanttonge, tant des Françoys comme des Angloys, ne tindrent oncques fermement ne trieves ne respit qui feust entre les deux rois. Ainçoys gaingnoyent et conqueroyent villes et fors chasteaulx souvent les uns sur les autres par embler ou par eschieller de nuit ou de jour et leur adventures une foys aux Françoys l’autre foiz aux Angloys. Et tousjours gaingnoyent povres brigans et desrobeurs a embler et desrober et piller les villes et les chasteaulx et y conqueroyent sy grant avoir que c’estoit merveilles et devenoyent les aucuns si riches ceulx qui ce faysoient maistres et cappitaines des autres brigans que il en y avoit de telz qui avoyent bien la finance de quarante mille escus.

¶ Au voir dire et a racompter c’estoit grant merveille de ce qu’ilz faisoyent: ilz espioyent telle foys une bonne ville ou bon chastel une journee ou deux loing et puis s’assembloyent XX ou XXX brigans et s’en aloyent par voyes couvertes tant de jours comme de nuit qu’ilz entroyent en celle ville ou chastel que espié avoyent, droit sur le point du jour et boutoyent le feu en une mayson ou deux et ceulx de la ville cuidoyent que ce feussent mil armeures de fer qui voulsissent ardoir la ville, sy s’en fuioyent qui myeulx mieulx. Et ces brisgans brisoyent maisons, coffres et escrins et prenoyent quanqu’ilz trouvoient, puis s’en alloyent leur chemin chargiéz de pillaige. Ainsi firent ilz a Douzenok et en plusieurs autres villes et gaingnerent ainsi plusieurs chasteaulx et puis les revendirent.

¶ Entre les autres out un brigant en Languedoc qui en telle maniere advisa et espia le fort chastel de Combourne, qui siet en Limosin en treffort paÿs durement, si chevaucha la nuit avecques trente de ses compaignons et vindrent ad ce fort chastel et l’eschiellerent et gaingnerent et pristrent dedens le seigneur que on appelloit le viconte de Combourne et occistrent toutes les mesgnees de leans, et mistrent le seigneur en prison en son chastel meismes, et le tindrent si longuement qu’il se reançonna a XXIIIIM escus tous appareilléz et encores le tint le dit brigant appellé Bacon le dit chastel et le garny moult bien et en guerroya tout le paÿs, et depuis pour ses prouesces le roy de France le voulst avoir deléz luy et achasta son pb 13 vchastel XXM escuz et fut huissier d’armes du roy de France et en grant honneur deléz luy et tousjours estoit Bacon ce brigant bien monté de beaulx coursiers, de doubles roncins et de grans paleffroiz et aussi comme un conte et vestu tres richement et demoura en ce bon estat tant qu’il vesqui.

SHF 1-316

En telle maniere se maintenoit on en la duschié de Bretaigne. Car si faiz brigans conqueroyent et gaingnoyent villes, forteresces et bons chasteaulx et les roboyent ou tenoyent et puis le revendoyent a ceulx du paÿs bien et richement. Sy en devenoyent les aucuns qui se faysoyent maistres dessus les autres, si riches que c’estoit merveilles et en ce y out un entre les autres que on appelloit Crokart, qui avoit esté en son commancement un povre garçon et longtemps paige au seigneur d’Arcles en Hollande.

Quant cilz Crokars commença a devenir grant il out congié, si s’en ala aux guerres de Bretaigne, et se mist ou service d’un homme d’armes, si se porta si bien que a une rencontre ou ilz furent son maistre fut tué. Mais par la prouesce de lui les compaignons l’esleurent a estre cappitaine ou lieu de son maistre et y demoura depuis un pou de temps. Il gaingna tant, acquist et prouffita par reançons, par prises de villes et chasteaulx, qu’il devint si riches que on disoit que il avoit bien la finance de LXM escuz sans ses chevaulx dont il avoit bien en son estable XX ou XXX coursiers, bons et doubles roncins. Et avecques ce il avoit le non d’estre le plus appert homme d’armes qui feust ou paÿs, et fut esleu pour estre de la Bataille des XXX et fut tout le meilleur combatant de son cousté de la partie des Angloys, ou il acquist grant grace et luy fut promis du roy de France que s’il vouloit devenir françoys, le roy le feroit chevalier et le marieroit bien et richement et lui donroit deux mille livres de revenue par an, mais il ne le voulst accorder ne en riens faire et depuis luy meschey il ainsi comme je vous diray. Ce Crokart chevachoit une foiz un jeune coursier fort embridé qu’il avoit achaté trois cens escuz et l’esperonna a courir, si l’eschauffa tellement, que le coursier oultre sa voulenté l’emporta, siques au saillir un fosse, le coursier trebuscha et rompy a son maistre le col. Je ne sça sçay que son avoir devint ne qui ot l’ame, mais je sçay bien que Croquart fina ainsi. 
